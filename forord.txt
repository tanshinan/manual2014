Då var det åter dags för en ny version av Manualen. Det fanns många anledningar att göra en ny. Den viktigaste är att lagret är slut. Historiskt har Manualen gjorts gemensamt av datavetarna i Upsala, Linköping och Umeå. Alldeles nyligen upphörde Linköping med sin datavetarutbildning. Vi ville gärna ha ett nära samarbete med Umeå, men vi gjorde bedömningen att det skulle dra ut för mycket på tiden. Vi kunde knappt ens komma överens i vår egen grupp, så det var nog rätt beslut.

Den Manual du nu håller i din hand är ett stycke historia. Den första Manualen trycktes 1994. Sannolikheten är stor att Du inte var född då. Totalt har denna Manual fyra företrädare, inklusive Jubileumsmanualen som trycktes till trettioårsjubileet för datavetarutbildningen i Upsala. Sångboken innehåller sånger av stor bredd, med både fina och traditionella visor av bland annat Taube, Bellman och Vreeswjik och mer studentikosa visor av varierande kvalitet och seriositet.

Mycket har hänt sedan den första Manualen kom ut. Vad som ansågs ok att skämta om för tjugo år sedan är inte ok idag. Om man läser den första versionen av Manualen kommer man hitta mycket studentikos sexism. Personligen tycker jag att sådant är väldigt roligt att sjunga, och det är många sånger jag har föreslagit som blivit nedröstade. Dock måste jag erkänna att jag i slutändan är glad att de inte kom med. Var sak har sin tid och plats. Många sånger i den ursprungliga Manualen hade orsakat rejält med ramaskri, och det är inte omöjligt att större dagstidningar hade uppmärksammat det om vi tog med dem. Två sånger vi tog bort var Lilla Ida och Nekrofiljack.

Hur går det då till att skapa en sångbok? Mig veterligen finns det ingen standardiserad metod. Vi gjorde som så att vi samlade alla sångböcker vi hade och sjöng samtliga sånger. Ibland var det ett jäkla jobb att hitta melodierna till sångerna. När vi hade sjungit igenom sången diskuterade vi lite och röstade om huruvida vi skulle ha med den eller ej. Vi tog även med en hel del nyskrivna sånger. Vissa var bra och vissa var lite sämre, men för sånger skrivna av datavetarstudenter lade vi tröskeln betydligt lägre. En del sånger behövde också en del revidering för att de skulle gå att sjunga. Att ändra i någon annans sång utan tillstånd känns lite sådär, men då alternativet var att inte ta med dessa sånger fick det bli så.

I dagsläget finns det en plan för att DV-kören i Upsala ska sjunga in samtliga sånger och lägga ut dem på nätet. När och om detta sker är högst oklart. Förhoppningsvis kommer vår insamlingssida www.manualen.nu att kunna användas för detta ändamål.

Det är många jag skulle vilja tacka. Först och främst vill jag tacka alla i sångboksgruppen, men det finns åtskilliga personer som direkt eller indirekt har bidragit till den här boken. En studentikos sångbok utan studentikosa sånger skrivna av studentikosa studenter skulle bara vara en helt vanlig sångbok. Det är de specialskrivna sångerna som gör Manualen (och alla andra studentsångböcker) till vad den är. Det finns en del tomma sidor i Manualen. Där går det alldeles utmärkt att skriva lite sånger du kommer på. Med lite tur kanske du får se dem i tryckt form i framtiden.




Patrik "klutt" Broman
